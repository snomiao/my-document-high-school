一、初中课内必背古诗文汇集（50篇）
1、孔子语录 
论语
子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？” 
子曰：“温故而知新，可以为师矣。” 
子曰：“学而不思则罔，思而不学则殆。” 
子曰：“由，诲女知之乎？知之为知之，不知为不知，是知也。” 
子贡问曰：“孔文子何以谓之‘文’也？”子曰：“敏而好学，不耻下问，是以谓之‘文’也。” 
子曰：“默而识之，学而不厌，诲人不倦，何有于我哉？” 
子曰：“三人行，必有我师焉。择其善者而从之，其不善者而改之。” 
子曰：“知之者不如好之者，好之者不如乐之者。” 
子在川上曰：“逝者如斯夫，不舍昼夜。” 
子曰：“吾尝终日不食，终夜不寝，以思，无益，不如学也。” 
2、鱼我所欲也 （《孟子·告子上》）
鱼，我所欲也，熊掌，亦我所欲也，二者不可得兼，舍鱼而取熊掌者也。生，亦我所欲也，义，亦我所欲也，二者不可得兼，舍生而取义者也。生亦我所欲，所欲有甚于生者，故不为苟得也。死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也。使人之所恶莫甚于死者，则凡可以辟患者何不为也！由是则生而有不用也，由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。 
一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。 
万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之；是亦不可以已乎？此之谓失其本心。 
3、 生于忧患，死于安乐（《孟子·告子下》） 
舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。 
故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。 
人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。 然后知生于忧患而死于安乐也。 
4、 曹刿论战 （《左传》）
十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。” 
公与之乘。战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。 
既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。” 
5、《邹忌讽齐王纳谏》（《战国策》）
邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及公也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也？”旦日，客从外来，与坐谈，问之客曰：“吾与徐公孰美？”客曰：“徐公不若君之美也！”明日，徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。” 
于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王。由此观之，王之蔽甚矣！” 
王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。 
燕、赵、韩、魏闻之，皆朝于齐。此所谓战胜于朝廷。 
6、 出师表（诸葛亮）
先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。
宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。
侍中侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。
将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。
亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。 
臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。
先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。 
愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。 
今当远离，临表涕零，不知所言。
7、 桃花源记 （陶渊明）
晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。 
林尽水源，便得一山。山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然。有良田美池桑竹之属，阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。 
见渔人，乃大惊，问所从来，具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。” 
既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。 
南阳刘子骥，高尚士也。闻之，欣然规往。未果，寻病终。后遂无问津者。 
8、 三峡 （郦道元）
自三峡七百里中，两岸连山，略无阙处；重岩叠嶂，隐天蔽日，自非亭午夜分，不见曦月。 
至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。 
春冬之时，则素湍绿潭，回清倒影。绝巘多生怪柏，悬泉瀑布，飞漱其间。清荣峻茂，良多趣味。 
每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳！” 
9、 马说（韩愈）
世有伯乐，然后有千里马。千里马常有，而伯乐不常有。故虽有名马，只辱于奴隶人之手，骈死于槽枥之间，不以千里称也。 
马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？ 
策之不以其道，食之不能尽其材，鸣之而不能通其意，执策而临之，曰：“天下无马！”呜乎！其真无马邪？其真不知马也。 
10、 小石潭记 （柳宗元）
从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清洌。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。 
潭中鱼可百许头，皆若空游无所依。日光下彻，影布石上，佁然不动；俶尔远逝，往来翕忽，似与游者相乐。 
潭西南而望，斗折蛇行，明灭可见。其岸势犬牙差互，不可知其源。 
坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。 
同游者：吴武陵，龚古，余弟宗玄。隶而从者，崔氏二小生：曰恕己，曰奉壹。 
11、 陋室铭 （刘禹锡）
山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？ 
12、 岳阳楼记（范仲淹）
　  庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上；属予作文以记之。 
　  予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也。前人之述备矣。然则北通巫峡，南极潇湘，迁客骚人，多会于此，览物之情，得无异乎？ 
若夫霪雨霏霏，连月不开，阴风怒号，浊浪排空；日星隐耀，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。 
至若春和景明，波澜不惊，上下天光，一碧万顷；沙鸥翔集，锦鳞游泳，岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。 
嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？ 
时六年九月十五日。
13、 醉翁亭记 （欧阳修）
　　环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁?太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。 
　　若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。 
　　至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥，酿泉为酒，泉香而酒洌，山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。 
已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。 
14、 记承天寺夜游（苏轼）
元丰六年十月十二日夜，解衣欲睡，月色入户，欣然起行。念无与乐者，遂至承天寺寻张怀民。怀民亦未寝，相与步于中庭。庭下如积水空明，水中藻荇交横，盖竹柏影也。何夜无月?何处无竹柏?但少闲人如吾两人者耳。 
15、 爱莲说 （周敦颐）
水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。 
予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣。 
16、 送东阳马生序 （宋濂）
余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道。又患无硕师名人与游，尝趋百里外从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。
当余之从师也，负箧曳屣行深山巨谷中。穷冬烈风，大雪深数尺，足肤皲裂而不知。至舍，四支僵劲（jìng）不能动，媵（yìng）人持汤沃灌，以衾(qīn)拥覆，久而乃和。寓逆旅，主人日再食，无鲜肥滋味之享。同舍生皆被（pī)绮(qǐ)绣，戴朱缨(yīng)宝饰之帽，腰白玉之环，左佩刀，右备容臭(xiù)，烨(yè)然若神人；余则缊（yùn）袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。 
　　今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵《诗》《书》，无奔走之劳矣；有司业、博士为之师，未有问而不告，求而不得者也；凡所宜有之书皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉？ 
东阳马生君则在太学已二年，流辈甚称其贤。余朝京师，生以乡人子谒余。撰长书以为贽，辞甚畅达。与之论辨，言和而色夷。自谓少时用心于学甚劳。是可谓善学者矣。其将归见其亲也，余故道为学之难以告之。
17、 关　　雎 （《诗经》）
关关雎鸠，在河之洲。 窈窕淑女，君子好逑。   参差荇菜，左右流之。窈窕淑女，寤寐求之。
求之不得，寤寐思服。 悠哉悠哉，辗转反侧。   参差荇菜，左右采之。 窈窕淑女，琴瑟友之。
参差荇菜，左右芼之。 窈窕淑女，钟鼓乐之。
18、 蒹　　葭 （《诗经》）
蒹葭苍苍，白露为霜。所谓伊人，在水一方。溯洄从之，道阻且长。 溯游从之，宛在水中央。
蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。
蒹葭采采，白露未已。 所谓伊人，在水之涘。溯洄从之，道阻且右。溯游从之，宛在水中沚。 
19、 观　沧　海 （曹操）
东临碣石，以观沧海。 水何澹澹，山岛竦峙。 树木丛生，百草丰茂。秋风萧瑟，洪波涌起。 日月之行，若出其中； 星汉灿烂，若出其里。 幸甚至哉，歌以咏志。 
20、 饮　　酒 （陶渊明）
    结庐在人境，而无车马喧。 问君何能尔，心远地自偏。 采菊东篱下，悠然见南山。 山气日夕佳，飞鸟相与还。 此中有真意，欲辨已忘言。 
21、 送杜少府之任蜀川（王勃） 
城阙辅三秦，风烟望五津。 与君离别意，同是宦游人。
海内存知己，天涯若比邻。 无为在歧路，儿女共沾巾。
22、 次 北 固 山 下（王湾）
客路青山外，行舟绿水前。 潮平两岸阔，风正一帆悬。
海日生残夜，江春入旧年。 乡书何处达，归雁洛阳边。
23、 使 至 塞 上（王维） 
单车欲问边，属国过居延。征蓬出汉塞，归雁入胡天。
大漠孤烟直，长河落日圆。萧关逢候骑，都护在燕然。
24、 闻王昌龄左迁龙标遥有此寄（李白）                          
杨花落尽子规啼，闻道龙标过五溪。   我寄愁心与明月，随风直到夜郎西！
25、 行　路　难（李白）
金樽清酒斗十千，玉盘珍羞直万钱。 停杯投箸不能食，拔剑四顾心茫然。 欲渡黄河冰塞川，将登太行雪满山。 闲来垂钓碧溪上，忽复乘舟梦日边。 行路难，行路难！多歧路，今安在？ 长风破浪会有时，直挂云帆济沧海。 
26、 望　　岳（杜甫）
岱宗夫如何，齐鲁青未了。 造化钟神秀，阴阳割昏晓。
荡胸生曾云，决眦入归鸟。 会当凌绝顶，一览众山小。
27、 春　　望（杜甫）
国破山河在，城春草木深。感时花溅泪，恨别鸟惊心。
烽火连三月，家书抵万金。白头搔更短，浑欲不胜簪。
28、 茅屋为秋风所破歌（杜甫）
　  八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去，唇焦口燥呼不得，归来倚杖自叹息。
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！
安得广厦千万间，大庇天下寒士俱欢颜，风雨不动安如山？呜呼！何时眼前突兀见此屋，吾庐独破受冻死亦足！ 
29、 白雪歌送武判官归京（岑参） 
北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。 
30、 早春呈水部张十八员外（韩愈）    
天街小雨润如酥，草色遥看近却无。    最是一年春好处，绝胜烟柳满皇都。
31、 酬乐天扬州初逢席上见赠（刘禹锡）  
巴山楚水凄凉地，二十三年弃置身。   怀旧空吟闻笛赋，到乡翻似烂柯人。
沉舟侧畔千帆过，病树前头万木春。   今日听君歌一曲，暂凭杯酒长精神。
32、 观　刈　麦（白居易）   
田家少闲月，五月人倍忙。夜来南风起，小麦覆陇黄。
妇姑荷箪食，童稚携壶浆。相随饷田去，丁壮在南冈。
足蒸暑土气，背灼炎天光。力尽不知热，但惜夏日长。
复有贫妇人，抱子在其旁。右手秉遗穗，左臂悬敝筐。
听其相顾言，闻者为悲伤。家田输税尽，拾此充饥肠。
今我何功德，曾不事农桑。吏禄三百石，岁晏有余粮。
念此私自愧，尽日不能忘。
33、 钱 塘 湖 春 行（白居易）
孤山寺北贾亭西，水面初平云脚低。    几处早莺争暖树，谁家新燕啄春泥。
乱花渐欲迷人眼，浅草才能没马蹄。   最爱湖东行不足，绿杨阴里白沙堤。
34、 雁门太守行（李贺） 
黑云压城城欲摧，甲光向日金鳞开。  角声满天秋色里，塞上燕脂凝夜紫。
半卷红旗临易水，霜重鼓寒声不起。  报君黄金台上意，提携玉龙为君死。
35、 赤　　壁（杜牧）      
折戟沉沙铁未销，自将磨洗认前朝。  东风不与周郎便，铜雀春深锁二乔。
36、 泊　秦　淮（杜牧）    
烟笼寒水月笼沙， 夜泊秦淮近酒家。  商女不知亡国恨， 隔江犹唱《后庭花》。
37、 夜 雨 寄 北（李商隐）  
君问归期未有期， 巴山夜雨涨秋池。  何当共剪西窗烛， 却话巴山夜雨时。
38、 无　　题（李商隐）     
相见时难别亦难，东风无力百花残。  春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。   蓬山此去无多路，青鸟殷勤为探看。
39、 相 见 欢（李　煜）    
无言独上西楼，月如钩。寂寞梧桐深院锁清秋。剪不断，理还乱，是离愁。别是一般滋味在心头。 
40、 渔家傲（范仲淹）
塞下秋来风景异，衡阳雁去无留意。    四面边声连角起，千嶂里，长烟落日孤城闭。
浊酒一杯家万里，燕然未勒归无计。   羌管悠悠霜满地。人不寐，将军白发征夫泪。 
41、 浣　溪　沙（晏殊）       
一曲新词酒一杯，去年天气旧亭台。夕阳西下几时回。 
无可奈何花落去，似曾相识燕归来，小园香径独徘徊。 
42、 登飞来峰（王安石）     
飞来山上千寻塔，闻说鸡鸣见日升。   不畏浮云遮望眼，自缘身在最高层。
43、 江城子•密州出猎（苏轼）    
老夫聊发少年狂，左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。     酒酣胸胆尚开张，鬓微霜，又何妨，持节云中，何日遣冯唐？会挽雕弓如满月，西北望，射天狼。 
44、 水 调 歌 头（苏轼）             
　 （丙辰中秋，欢饮达旦，大醉，作此篇，兼怀子由。） 
　  明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间！ 
　  转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。 
45、 游山西村（陆游）     
莫笑农家腊酒浑，丰年留客足鸡豚。   山重水复疑无路，柳暗花明又一村。
箫鼓追随春社近，衣冠简朴古风存。    从今若许闲乘月，拄杖无时夜叩门。

46、 破　阵　子（辛弃疾）     
醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。    马作的卢飞快，弓如霹雳弦惊。了却君王天下事，赢得生前身后名。可怜白发生！ 
47、 过零丁洋（文天祥）
辛苦遭逢起一经，干戈寥落四周星。    山河破碎风飘絮，身世浮沉雨打萍。
惶恐滩头说惶恐，零丁洋里叹零丁。     人生自古谁无死，留取丹心照汗青！
48、 天　净　沙·秋思（马致远）   
　  枯藤老树昏鸦，小桥流水人家，古道西风瘦马。夕阳西下，断肠人在天涯。 
49、 山　坡　羊·潼关怀古（张养浩）    
峰峦如聚，波涛如怒，山河表里潼关路。望西都，意踌躇。
伤心秦汉经行处，宫阙万间都做了土。兴，百姓苦；亡，百姓苦。 
50、己亥杂诗（龚自珍） 
浩荡离愁白日斜，吟鞭东指即天涯。  落红不是无情物，化作春泥更护花。

二、高中课程标准建议的背诵篇目
1、劝学（《荀子》）
君子曰：学不可以已。
青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。
吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。
　　积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。
2、师说（韩愈）
古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。
嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也，位卑则足羞，官盛则近谀。”呜呼！师道之不复，可知矣。巫医乐师百工之人，君子不齿，今其智乃反不能及，其可怪也欤！
圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。
李氏子蟠，年十七，好古文，六艺经传皆通习之，不拘于时，学于余。余嘉其能行古道，作《师说》以贻之。 
3、阿房宫赋（杜牧）
六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。 
　　妃嫔媵嫱，王子皇孙，辞楼下殿，辇来于秦。朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉；有不得见者三十六年。燕赵之收藏，韩魏之经营，齐楚之精英，几世几年，剽掠其人，倚叠如山；一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。
　　嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！
呜呼！灭六国者六国也，非秦也；族秦者秦也，非天下也。嗟夫！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。 

4、卫风·氓（《诗经》）
氓之蚩蚩，抱布贸丝。匪来贸丝，来即我谋。
送子涉淇，至于顿丘。匪我愆期，子无良媒。将子无怒，秋以为期。
乘彼垝垣，以望复关。不见复关，泣涕涟涟。
既见复关，载笑载言。尔卜尔筮，体无咎言。
以尔车来，以我贿迁。
桑之未落，其叶沃若。于嗟鸠兮，无食桑葚！
于嗟女兮，无与士耽！士之耽兮，犹可说也。女之耽兮，不可说也！
桑之落矣，其黄而陨。自我徂尔，三岁食贫。
淇水汤汤，渐车帷裳。女也不爽，士贰其行。士也罔极，二三其德。
三岁为妇，靡室劳矣；夙兴夜寐，靡有朝矣。
言既遂矣，至于暴矣。兄弟不知，咥其笑矣。静言思之，躬自悼矣。
及尔偕老，老使我怨。淇则有岸，隰则有泮。
总角之宴，言笑晏晏。信誓旦旦，不思其反。反是不思，亦已焉哉！
5、登高（杜甫）
风急天高猿啸哀，渚清沙白鸟飞回。无边落木萧萧下，不尽长江滚滚来。
万里悲秋常作客，百年多病独登台。艰难苦恨繁霜鬓，潦倒新停浊酒杯。
6、锦瑟（李商隐）
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。 
沧海月明珠有泪，蓝田日暖玉生烟。此情可待成追忆，只是当时已惘然。
7、虞美人（李煜）
春花秋月何时了？往事知多少。小楼昨夜又东风，故国不堪回首月明中。 
雕栏玉砌应犹在，只是朱颜改。问君能有几多愁？恰似一江春水向东流。
8、念奴娇·赤壁怀古（苏轼）
大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。    
遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。 
9、永遇乐·京口北固亭怀古（辛弃疾）
千古江山，英雄无觅孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。     
元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓！凭谁问：廉颇老矣，尚能饭否？ 
10、赤壁赋（苏轼）
　　壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。
　　于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉，余音袅袅，不绝如缕。舞幽壑之潜蛟，泣孤舟之嫠妇。
　　苏子愀然，正襟危坐而问客曰：“何为其然也？”客曰：“‘月明星稀，乌鹊南飞’，此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”
　　苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭，是造物者之无尽藏也，而吾与子之所共适。”
　　客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。
11、蜀道难（李白）
    噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。
    问君西游何时还？畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难，难于上青天，使人听此凋朱颜！连峰去天不盈尺，枯松倒挂倚绝壁。飞湍瀑流争喧豗 ，砯崖转石万壑雷。其险也如此，嗟尔远道之人胡为乎来哉！
    剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇；磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟。
12、离骚（节选）屈原
　　长太息以掩涕兮，哀民生之多艰。余虽好修姱（kuā）以鞿（jī）羁兮，謇（jiǎn）朝谇（suì）而夕替。既替余以蕙纕（huìxiāng）兮，又申之以揽茞（chǎi）。亦余心之所善兮，虽九死其犹未悔。怨灵修之浩荡兮，终不察夫民心。众女嫉余之蛾眉兮，谣诼（zhuó）谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺（chàchì）兮，吾独穷困乎此时也。宁溘（kè）死以流亡兮，余不忍为此态也。鸷鸟之不群兮，自前世而固然。何方圜（yuán）之能周兮，夫孰异道而相安？屈心而抑志兮，忍尤而攘诟（ɡòu）。伏清白以死直兮，固前圣之所厚。
　　悔相道之不察兮，延伫（zhù）乎吾将反。回朕车以复路兮，及行迷之未远。步余马于兰皋兮，驰椒丘且焉止息。进不入以离尤兮，退将复修吾初服。制芰（jì）荷以为衣兮，集芙蓉以为裳（cháng）。不吾知其亦已兮，苟余情其信芳。高余冠之岌岌（jíjí）兮，长余佩之陆离。芳与泽其杂糅兮，唯昭质其犹未亏。忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好修以为常。虽体解吾犹未变兮，岂余心之可惩？
13、逍遥游（节选）
《庄子》
北冥有鱼，其名为鲲。鲲之大，不知其几千里也；化而为鸟，其名为鹏。鹏之背，不知其几千里也；怒而飞，其翼若垂天之云。是鸟也，海运则将徙于南冥。——南冥者，天池也。《齐谐》者，志怪者也。《谐》之言曰：“鹏之徙于南冥也，水击三千里，抟扶摇而上者九万里，去以六月息者也。”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。且夫水之积也不厚，则其负大舟也无力。覆杯水于坳堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里,则风斯在下矣，而后乃今培风；背负青天，而莫之夭阏者，而后乃今将图南。
蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者，宿舂粮；适千里者，三月聚粮。之二虫又何知!
小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋；上古有大椿者，以八千岁为春，八千岁为秋。此大年也。而彭祖乃今以久特闻，众人匹之，不亦悲乎！汤之问棘也是已。穷发之北，有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏，背若泰山，翼若垂天之云；抟扶摇羊角而上者九万里，绝云气，负青天，然后图南，且适南冥也。斥鷃笑之曰：“彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？”此小大之辩也。
故夫知效一官、行比一乡、德合一君、而征一国者，其自视也，亦若此矣。而宋荣子犹然笑之。且举世誉之而不加劝，举世非之而不加沮，定乎内外之分，辩乎荣辱之境，斯已矣。彼其于世，未数数然也。虽然，犹有未树也。夫列子御风而行，泠然善也，旬有五日而后反。彼于致福者，未数数然也。此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。
14、琵琶行（白居易）
    元和十年,予左迁九江郡司马。明年秋，送客湓浦口，闻舟中夜弹琵琶者。听其音，铮铮然有京都声。问其人，本长安倡女，尝学琶琵于穆、曹二善才。年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。
浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。
忽闻水上琵琶声，主人忘归客不发。寻声暗问弹者谁？琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。低眉信手续续弹，说尽心中无限事。轻拢慢捻抹复挑，初为《霓裳》后《六幺》。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。
    沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。
    我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。 住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。
感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。

三、课外名句选编—《先秦诸子选读》部分
《论语》选读（一）
1、往者不可谏，来者犹可追。（谏：匡正，挽回。犹可追：还可以赶得上，即还可以改变。）                                  （《论语●微子》）
2、君子一言以为知，一言以为不知。言不可不慎也！（高贵的人一句话可以表现出他的智慧，一句话也可以表现出他的不智慧。所以说话不可以不谨慎呀。）
                                                （《论语●子张》）
3、仰之弥高，钻之弥坚。瞻之在前，忽焉在后。（仰：仰望，向上看。弥：越发，更加。瞻：往前看。忽焉：忽然。焉：词尾，用于形容词、副词之后，相当于“然”。）                               （《论语●子罕》）
 4、子曰：“由，诲女知之乎？知之为知之，不知为不知，是知也。”（由：仲由。诲：教导。是知也：这就是聪明。）                  （《论语●为政》）
5、子曰：“过而不改，是谓过矣！”                   （《论语●卫灵公》）
6、子贡曰：“君子之过也，如日月之食焉：过也，人皆见之；更也，人皆仰之。”（食：通“蚀”。更：改变，改正。）                  （《论语●子张》）
7、子曰：“人能弘道，非道弘人。”（弘：扩大，光大。）   （《论语●卫灵公》）
8、子曰：“躬自厚而薄责于人，则远怨矣！”（《论语●卫灵公》）
9、子曰：“无欲速，无见小利。欲速则不达，见小利则大事不成。”（无：通“毋”，不要。欲速：做事情贪快。见小利：计较小的利益，贪求小的利益。）
                                                 （《论语●子路》）
10、子曰：“岁寒，然后知松柏之后彫也。”（岁寒：时令到了寒冷的时候。彫：通“凋”，衰落。）                                  （《论语●子罕》）
11、子在川上曰：“逝者如斯夫，不舍昼夜！”（逝者：往者，过去的。）
                                                       （《论语●子罕》）
12、子曰：“非礼勿视，非礼勿听，非礼勿言，非礼勿动。”   （《论语●颜渊》）
13、己所不欲，勿施于人。在邦无怨，在家无怨。”          （《论语●颜渊》）
14、夫仁者，己欲立而立人，己欲达而达人。               （《论语●雍也》）
15、曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（士：读书人。弘毅：抱负远大，意志坚强。弘：广大。毅：坚强。任重而道远：担当的东西重，而且路程遥远。任：担子，担当的东西。仁以为己任：把在天下实现仁作为自己必须担当的责任。已：停止。）   （《论语●秦伯》）
16、子曰：“志士仁人，无求生以害仁，有杀身以成仁。”（志士：有高尚志向和节操的人。仁人：仁义之人。）                             （《论语●卫灵公》）
17、子曰：“饭疏食饮水，曲肱而枕之，乐亦在其中矣。不义而富且贵，于我如浮云。”（饭：动词，吃（饭）；疏食：粗糙的饭；水：冷水；古代一般将热水和开水称为汤。曲肱而枕之：弯着胳膊枕着它。肱：上臂，泛指胳膊。于：对，对于。）                                           （《论语●述而》）
18、子曰：“君子之于天下也，无適也，无莫也，义之与比。”（《论语●里仁》）
19、子曰：“不愤不启，不悱不发。举一隅不以三隅反，则不复也。”（孔子说：“若非弟子努力想弄明白某个问题却还没弄明白，就不去开导他；若非弟子想表达某种意思却表达不出来，就不去启发他。举一个墙角做例子给弟子讲清楚，而弟子不能触类旁通推知另外三个墙角的情况（即不能由一件事情类推而弄明白其他许多事情），不再次去教他。”）                     （《论语●述而》）
20、子曰：“吾尝终日不食，终夜不寝，以思，无益，不如学也。”（《论语●卫灵公》）
21、孔子曰：“生而知之者，上也；学而知之者，次也；困而学之，又其次也；困而不学，民斯为下矣！”（孔子说：“生下来就有知识的人，是上等的；通过学习而有知识的人，次一些；困顿而学得知识的，又次一些；困顿并且不学知识的人就属于下等的了。”）                          （《论语●季氏》）
22、子夏曰：“贤贤易色；事父母，能竭其力；事君，能致其身；与朋友交，言而有信：虽曰未学，吾必谓之学矣。”（贤贤易色：尊重有才有德的人而看轻女色。致其身：献其身。）                              （《论语●学而》）
23、子曰：“君子食无求饱，居无求安，敏于事而慎于言，就有道而正焉，可谓好学也已。”（君子食无求饱，居无求安：品德高尚的人吃东西不追求饱足，居住不追求安逸。敏于事而慎于言，就有道而正焉：勤勉于做事而谨慎于言谈，接近有道德的人来匡正自己的错误。）                    （《论语●学而》）
24、子曰：“古之学者为己，今之学者为人。”（孔子说：“古代学习的人是为了自己（增加学识、修养道德），现在学习的人是为了向别人卖弄。”）（《论语●宪问》）
《论语》选读（二）
1、子夏曰：“仕而优则学，学而优则仕。”（子夏说：“做官还有余力，便应学习；学习还有余力，便应从政。”）                        （《论语●子张》）
2、子曰：“知之者不如好之者，好之者不如乐之者。”（孔子说：“懂得它的人不如爱好它的人，爱好它的人不如以它为乐的人。”         （《论语●雍也》）
3、子曰：“老者安之，朋友信之，少者怀之。”（孔子说：“我的志向是让老年人安养，让朋友们互相信任，让年轻人得到关怀。”）          （《论语●公治长》）
4、曰：“去食。自古皆有死，民无信不立。”（孔子说：“去掉粮食。自古以来人总是要死的，如果老百姓对统治者不信任，那么国家就不能存在了。”）（《论语●颜渊》）
5、名不正则言不顺，言不顺则事不成，事不成则礼乐不兴，礼乐不兴则刑罚不中，刑罚不中，则民无所措手足。故君子名之必可言也，言之必可行也。君子于其言，无所苟而已矣。（名分不正，说起话来就不顺当合理，说话不顺当合理，事情就办不成。事情办不成，礼乐也就不能兴盛。礼乐不能兴盛，刑罚的执行就不会得当。刑罚不得当，百姓就不知怎么办好。所以，君子一定要定下一个名分，必须能够说得明白，说出来一定能够行得通。君子对于自己的言行，是一点都不马虎的。）          （《论语●子路》）                                                    
6、子曰：“其身正，不令而行；其身不正，虽令不从。”（孔子说：“自身品行端正了，即使不发布命令，老百姓也会去干；如果自身不端正，即使发布命令，老百姓也不会服从。”）                                 （《论语●子路》）
7、叶公问政。子曰：“近者悦，远者来。”（叶公问孔子怎样管理政事。孔子说：“使近处的人高兴，使远处的人来归附。”）                  （《论语●子路》）
8、……丘也闻有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之。既来之，则安之。（……我听说，对于诸侯和大夫，不怕贫穷，而怕财富不均；不怕人口少，而怕不安定。因为，财富分配均匀了，也就无所谓贫穷；国内团结和睦，就不显得人少势弱；社会安定了，国家也就没有倾覆的危险了。正因为这样，所以如果远方的人还不归服，就提倡仁义礼乐道德教化，以招徕他们；远方的人已经来了，就让他们安心住下来。）               （《论语●季氏》）
 9、其为人也，发愤忘食，乐以忘忧，不知老之将至云尔。”（他的为人，用功得连吃饭都会忘记，快乐起来会忘记忧愁，连自己快要老了都不知道,如此而已。”）                                   （《论语●述而》）
10、子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”（孔子说：”我十五岁，有志于学问；三十岁，说话做事都有把握；四十岁，能不被外界事物所迷惑；五十岁，懂得了天命；六十岁，一听别人言语，就可以分辨真假，判明是非；七十岁，能随心所欲，任何念头不越出规矩。”）                    （《论语●为政》）
11、子曰：“邦有道，危言危行；邦无道，危行言孙。”（孔子说：”政治清明，言语正直，行为正直；政治黑暗，行为正直，言语谦逊。”）              （《论语●宪问》）
12、子曰：“三军可夺帅也，匹夫不可夺志也。”（孔子说：“三军的主帅可以被人夺去，但对一个普通人，却不能迫使他改变志向。”）                  （《论语●子罕》）
13、子曰：“朝闻道，夕死可矣。”（孔子说：”早晨得知真理，要我当晚死去，也行呀。”）                                          （《论语●里仁》
14、子贡曰：“贫而无谄，富而无骄，何如？”子曰：“可也，未若贫而乐，富而好礼者也。”子贡曰：“《诗》云，‘如切如磋，如琢如磨’，其斯之谓与？”子曰：“赐也，始可与言《诗》已矣，告诸往而知来者。”（子贡说：”贫穷却不谄媚，富裕却不骄横，怎么样?”孔子说：”这样可以了，但是不如虽贫穷却乐于道德修养，纵有钱却谦虚好礼哩。”子贡说：”那《诗经》上讲的：‘要像对待骨、角一样，先开光，再磨制；像对待玉石一样，先雕刻，后细磨。’就是这样的意思吧?”孔子说：”赐啊，现在可以和你讨论《诗经》了，你已经能从我讲过的话中领会出我还未说到的意思了。”）    （《论语●学而》）
15、子曰：“述而不作，信而好古，窃比于我老彭。”（孔子说：”阐述而不创作，相信并喜好古代文化，我私下和我心仪的老彭相比。”）                            （《论语●述而》）
16、子曰：“君子道者三，我无能焉。知者不惑，仁者不忧，勇者不惧。”子贡曰：“夫子自道也。”（孔子说：”君子的风范有三种我没能做到：智慧的人不迷惑，仁德的人不忧虑，勇敢的人不惧怕。”子贡说：”先生说的正是自己呢。”）
                                                       （《论语●子罕》）
17、子曰：“见贤思齐焉，见不贤而内自省也。”（孔子说：”见到贤人，就想要向他看齐；看到不贤的人，就反省自己(有没有与他相类似的毛病)。”）（《论语●里仁》）
18、曾子曰：“吾日三省吾身：为人谋而不忠乎？与朋友交而不信乎？传不习乎？”（曾子说：”我每天多次反省自己：替别人办事是否尽心竭力了呢?和朋友交往是否诚实呢?老师传授我的知识是否温习了呢?”）     （《论语●学而》）
19、子曰：“巧言令色，鲜矣仁。”（孔子说：“花言巧语，装出和颜悦色的样子，这种人的仁心就很少了。”）                             （《论语●学而》）
20、子曰：“父母在，不远游，游必有方。”（孔子说：“父母在世，不远离家乡；如果不得已要出远门，也必须有一定的地方。”）                            （《论语●里仁》）
21、或曰：“以德报怨，何如？”子曰：“何以报德？以直报怨，以德报德。”（有人说：“用恩德来报答怨恨怎么样？”孔子说：“用什么来报答恩德呢？应该是用正直来报答怨恨，用恩德来报答恩德。”）             （《论语●宪问》）
22、子曰：“君子喻于义，小人喻于利。”（孔子说：“君子明白大义，小人只知道小利。”）                                           （《论语●里仁》）
23、子曰：“君子坦荡荡，小人长戚戚。”（孔子说：“君子心胸宽广，小人经常忧愁。”）                                             （《论语●述而》）
24、子曰：“君子和而不同，小人同而不和。”（孔子说：“君子讲求和谐而不同流合污，小人只求完全一致，而不讲求协调。”）            （《论语●子路》）
25、子曰：“君子周而不比，小人比而不周。”（孔子说：“君子合群而不与人勾结，小人与人勾结而不合群。）                         （《论语●为政》）
26、子曰：“德不孤，必有邻。”（孔子说：“有道德的人不会孤单，一定会有志同道合的人来和他作伴。”）                          （《论语●里仁》）
27、子曰：“质胜文则野，文胜质则史。文质彬彬，然后君子。”（孔子说：“朴实多于文采，就未免粗野；文采多于朴实，又未免虚浮。文采和朴实配合适当，这才是个君子。”）                                （《论语●雍也》）
28、子曰：“知者乐水，仁者乐山。知者动，仁者静。知者乐，仁者寿。”（孔子说：“聪明人乐于水，仁人乐于山。聪明人活动，仁人沉静。聪明人快乐，仁人长寿。”）                             （《论语●雍也》）
32、诗云：“战战兢兢，如临深渊，如履薄冰。”           （《论语●秦伯）
33、子曰：“不在其位，不谋其政。”                       （《论语●秦伯》）
34、子曰：“君子成人之美，不成人之恶。小人反是。”（孔子说：“君子成全别人的好事，不促成别人的坏事。小人却和这相反。”）      （《论语●颜渊》）
35、曾子曰：“君子以文会友，以友辅仁。”（曾子说：“君子用文章学问来聚会朋友，用朋友来帮助我培养仁德。”）                  （《论语●颜渊》）
36、子曰：“君子泰而不骄，小人骄而不泰。”（孔子说：“君子安详舒泰，却不骄傲凌人；小人骄傲凌人，却不安详舒泰。”）          （《论语●子路》）
37、子曰：“有德者必有言，有言者不必有德。仁者必有勇，勇者不必有仁。”（孔子说：“有道德的人一定有名言，但有名言的人不一定有道德。仁人一定勇敢，但勇敢的人不一定仁。”）                       （《论语●宪问》）
38、见利思义，见危授命。                             （《论语●宪问》）
39、工欲善其事，必先利其器。                         （《论语●卫灵公》）
40、人无远虑，必有近忧。                             （《论语●卫灵公》）
41、君子求诸己，小人求诸人。                         （《论语●卫灵公》）
42、子曰：“巧言乱德。小不忍，则乱大谋。”             （《论语●卫灵公》）
43、子曰：“道不同，不相为谋。”                       （《论语●卫灵公》）
44、孔子曰：“不知命，无以为君子也；不知礼，无以立也；不知言，无以知人也。”                                   （《论语●尧曰》）
45、不患人之不己知，患不知人也。                       （《论语●学而》）
《孟子》选读
1、民为贵，社稷次之，君为轻。是故得乎丘民而为天子，得乎天子为诸侯，得乎诸侯为大夫。（社稷：谷神和土神；由于古代君主都祭祀社、稷二神，后来就用社稷代指国家。丘民：犹言“邑民”“乡民”“国民”，指庶民、众民。）
                                            （《孟子•尽心下》）
2、贼仁者谓之贼，贼义者谓之残。残贼之人谓之一夫。（贼害仁的人叫贼，贼害义的人叫残。贼害仁和义的人叫做独夫。一夫：即独夫，指残暴无道、众叛亲离的统治者。）                               （《孟子•梁惠王下》）
3、民之归仁也，犹水之就下、兽之走圹（kuàng）也。故为渊驱鱼者，獭（tà）也；为丛驱爵者，鹯（zhān）也；为汤、武驱民者，桀与纣也。（百姓归附有仁德的国君，就像水流向低处、兽跑向旷野一样，（是很自然的）。所以给深水赶鱼来的是獭，给丛林赶鸟雀来的是鹯，给商汤、周武王赶百姓来的，是暴虐无道的夏、商末代天子桀和纣。）                     （《孟子•离娄上》）
4、乐民之乐者，民亦乐其乐。忧民之忧者，民亦忧其忧。乐以天下，忧以天下，然而不王者，未之有也。                         （《孟子•梁惠王下》）
5、从流下而忘反谓之流，从流上而忘反谓之连，从兽无厌谓之荒，乐酒无厌谓之亡。（顺流而下忘记返回叫作流，逆流而上忘记返回叫作连，追赶野兽不知道满足或节制叫作荒，喜欢喝酒不知道满足或节制叫作亡。）（《孟子•梁惠王下》）
6、君子以仁存心，以礼存心。仁者爱人，有礼者敬人。爱人者，人恒爱之。敬人者，人恒敬之。（君子以仁存心，以礼存心：指君子居心于仁，居心于礼。）
                                              （《孟子•离娄下》）
7、孟子曰：“爱人不亲，反其仁；治人不治，反其智；礼人不答，反其敬。行有不得者，皆反求诸己。其身正，而天下归之。《诗》曰：‘永言配命，自求多福。’”（孟子说：“爱别人，别人却不亲近自己，反省自己的仁；治理别人没治好，反省自己的智；以礼对待别人可别人对待自己无礼，反省自己的敬。行为没有达到预期的效果，都需要反过来看自己（那些地方还没有做好）。自己持身端正，天下的人都会归向他。《诗经》上说：‘永远不要辜负天命（行事一直要跟天命相符），幸福都得自己追求。’”）          （《孟子•离娄上》）
8、老吾老以及人之老，幼吾幼以及人之幼，天下可运于掌。（敬重自家的长辈，而推广到敬重别人家的长辈，爱护自家的孩子，而推广到爱护别人家的孩子，天下可以运转于掌上，即成就王业就像拨弄掌中的东西一样容易。）
                                          （《孟子•梁惠王上》）
9、居天下之广居，立天下之正位，行天下之大道；得志与民由之，不得志独行其道；富贵不能淫，贫贱不能移，威武不能屈：此之谓大丈夫。（住在天下最大的住宅（即仁）里，站在天下最正的位置（即礼）上，走天下最宽广的道路（即义）；得志的时候，与百姓一同遵循仁义道德，不得志的时候，独自践履自己的主张；富贵不能扰乱他的心，贫贱不能改变他的节，威武不能压服他的志：能做到这些的人可以称之为大丈夫。） 
                              （《孟子•滕文公下》）
10、恻隐之心，人皆有之；羞恶之心，人皆有之；恭敬之心，人皆有之；是非之心，人皆有之。恻隐之心，仁也；羞恶之心，义也；恭敬之心，礼也；是非之心，智也。仁义礼智，非由外铄我也，我固有之也，弗思耳矣。故曰：“求则得之，舍则失之。”（铄：本指以火销金，自外至内而熔化，比喻从外部给予。弗思耳矣：不用心想罢了。求则得之，舍则失之：向内心追求就会得到它（仁、义、礼、智），不向内心追求就会失去它。）               （《孟子•告子上》）
11、自暴者不可与有言也，自弃者不可与有为也。言非礼义，谓之自暴也；吾身不能居仁由义，谓之自弃也。仁，人之安宅也；义，人之正路也。旷安宅而弗居，舍正路而不由，哀哉！（自己残害自己的人没法和他谈出什么善言，自己放弃而不求上进的人没法和他有所作为。说话违背礼义，这就叫自己残害自己；自身不能居心于仁、由义而行，这就叫自己放弃。仁是人安适的住宅，义是人正确的道路。空着安适的住宅而不居（即不居心于仁），舍弃正确的道路而不走（即行不由义），可悲啊！）      （《孟子•离娄上》）
                               
《老子》选读
1、企者不立，跨者不行，自见者不明，自是者不彰，自伐者无功，自矜者不长（zhǎng）。（踮着脚跟的人站不牢，跨步行的人走不远，（就好像）自逞己见的人反而不能明理，自以为是的人反而得不到彰显，自我炫耀功劳的人反而不能成就大功，自尊自大的人反而得不到敬重。）        （《老子》第二十四章）
2、知人者智，自知者明。胜人者有力，自胜者强。知足者富。强行者有志。（了解别人的人聪明，了解自己的人圣明（即了解自己更重要）。战胜别人的人有劲儿，战胜自己的人刚强（即战胜自己更重要）。知道满足的人就是富人。确定不移、竭力实行的人有意志。不丧失合适位置的人（比如自知、自胜的人）能够长久。）                     （《老子》第三十三章）
3、大小多少，报怨以德，图难于其易，为大于其细。天下难事必作于易，天下大事必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。（大生于小，多起于少，用恩德来报答怨恨，从难事的容易处入手来解决它，从大事的细小处入手来完成它。天底下的难事一定产生于一件件容易的事，天底下的大事一定产生于一件件细小的事。所以达到最高境界的人始终不做大事，因此成就了自己的伟大。轻易向人许诺一定缺少诚信，把很多事情看得容易一定会遭遇很多困难。因此达到最高境界的人遇事尚且把它看得困难，因此他始终没有困难。）  （《老子》第六十三章）                   
4、合抱之木，生于毫末。九层之台，起于累土。千里之行，始于足下。（张开两臂才能抱得过来的大树，是从极细小的萌芽生长起来的。很高很高的台子，是从一筐土开始建起来的。很遥远的行程，是从脚下那一小步走出来的。）
                                         （《老子》第六十四章）
5、人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大处下，柔弱处上。（人活着的时候身体是柔软的，他死后身体是僵硬的。草木活着的时候是柔软易断的，它死后是干枯的（硬挺挺的）。因此坚强跟死亡是同类的，柔弱跟生命是同类的。因此军队逞强就会被消灭，树木刚强就容易被折断。逞强逞大的人落入下风，持守柔弱的人占据上风。）            （《老子》第七十六章）
              
《庄子》选读
1、井鱼不可以语于海者，拘于虚也；夏虫不可以语于冰者，笃于时也；曲士不可以语于道者，束于教也。（井中之鱼不可以谈论大海的原因，是受地域的局限；夏天的虫不可以谈论冰的原因，是因为受制于时间；穷乡僻壤的士不可以谈论大道理的原因，是所受教育的束缚。）  （《庄子•秋水》）                         
2、夫千里之远，不足以举其大；千仞之高，不足以极其深。（举：全，尽。极：穷尽。）                                         （《庄子•秋水》）
3、日出而作，日入而息，逍遥于天地之间，而心意自得。（太阳出来的时候起来劳动，太阳落山以后就休息，在天地间自由自在，而自觉得意、开心。）
                                                （《庄子•让王》）
《墨子》选读
1、子墨子言曰：“仁人之所以为事者，必兴天下之利，除去天下之害，以此为事者也。”（仁人之所以为事者：仁人拿来作为自己的事业的；一说指仁人处理事务所依据的原则。）                             （《墨子•兼爱中》）
2、夫爱人者，人必从而爱之；利人者，人必从而利之；恶人者，人必从而恶之；害人者，人必从而害之。（恶：憎恨。）             （《墨子•兼爱中》）
3、不义不富，不义不贵，不义不亲，不义不近。（不义就不让他富有，不义就不让他尊贵，不义就不让他亲密，不义就不让他接近。）    （《墨子•尚贤上》）
4、故官无常贵，而民无终贱。有能则举之，无能则下之。（所以做官的不会永远尊贵，而做百姓的不会永远低贱。有才能就选用他，没有才能就降他的官职。）
                                               （《墨子•尚贤上》）
《韩非子》选读
1、圣人见微以知萌，见端以知末，故见象箸而怖，知天下不足也。（圣人见微以知萌，见端以知末：达到最高境界的人见到微小的苗头就知道事情的萌发，见到开头就能知道结果。）                         （《韩非子•说林上》）
2、美者自美，吾不知其美也；恶者自恶，吾不知其恶也。 （《韩非子•说林上》）
